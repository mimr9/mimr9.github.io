---
title: آموزش وصله‌پینه‌ای و کتاب رفرنس پایتون
tags: پایتون کتاب
category: کتاب
uuid: fd821302-ef22-40da-9a6d-58a1806afc51
---
سالها پیش با ظهور اینترنت در ایران و تسهیل دسترسی به آن به قدری هیجان‌زده شده بودم که فکر می‌کردم همه چیز را می‌توان با جستجو در اینترنت یاد گرفت. اما با گذر زمان و فروکش کردن هیجانات نظرم تغییر کرد.

چند سالی به همین روش گذشت. دریچه جستجوی گوگل مانند پنجره‌ای رو به دانش به نظر می‌رسید. بعد Stackoverflow ظاهر شد. دیگر قبله همه برنامه‌نویسان شده بود گوگل و استک. اما با گذشت سالها احساس می‌کردم که چیزی کم است. چیزی این وسط می‌لنگد. جای چیزی خالی بود و پر هم نمی‌شد.

با اینکه اینترنت و جستجو و استک کمک بزرگی بودند برای دسترسی به انبوهی از اطلاعات که پیش از آن ممکن نبود، با این حال همچنان احساس می‌کردم که عمق سواد من کم است. می‌توانم مشکلات زودگذر و سطحی را به کمک جستجو حل کنم ولی دانش عمیقی پیدا نمی‌کنم. می‌شوی اقیانوسی به عمق یک بند انگشت. به مرور زمان با بررسی پرسش‌ها و پاسخ‌ها در استک می‌دیدم که بسیاری از پرسش‌ها ابتدایی هستند. بسیاری از سوالات نشان می‌دهد که فرد حتی به مستندات موجود کوچکترین نگاهی نکرده است و برعکس کسانی هم که پاسخ‌های جامع  و کاملی می‌نویسند کاربران با تجربه‌ای هستند که به همان مستندات کاملا تسلط دارند و حداقل می‌دانند چگونه از آنها استفاده کنند و کجا آنها را پیدا کنند. فکر نمی‌کنم که این افراد دانش خود را به صورت وصله پینه‌ای کسب کرده باشند. من نام این روش را «آموزش وصله پینه‌ای» نامگذاری می‌کنم.

> می‌شوی اقیانوسی به عمق یک بند انگشت

در آموزش وصله‌پینه‌ای فرد برای یادگیری یک مطلب جدید بجای مطالعه یک رفرنس جامع که با دقت توسط نویسنده یا نویسندگانش گردآوری شده است به مطالعه جسته گریخته در اینترنت می‌پردازد. قبل از اینکه درکی عمیق از مبجث مورد نظر پیدا کند شروع به کار یا برنامه‌نویسی می‌کند اما به دفعات دچار مشکلاتی می‌شود که ریشه در نداشتن آموزش کافی و نداشتن دیدی وسیع در حوزه مربوطه است.

سوء تفاهم نشود. من خودم هر روز مشغول جستجو در اینترنت و مراجعه به سایت‌هایی چون استک هستم. اما این کار را برای رفع مشکلات جزئی انجام می‌دهم. اگر نیاز به یادگیری یک مطلب جدید داشته باشم آن را نه به کمک سایت‌های یاد شده بلکه با پیدا کردن یک رفرنس با محتوای قابل اطمینان که توسط فرد یا افرادی حرفه‌ای نوشته و منتشر شده باشدانجام می‌دهم. ممکن است این رفرنس یک ویکی یک وبسایت یا یک کتاب چاپی باشد. اما نکته مهم این است که به هیچ عنوان یادگیری را وصله پینه‌ای شروع نمی‌کنم.

با این مقدمه می‌خواهم یک کتاب خوب در مورد برنامه‌نویسی به زبان پایتون معرفی کنم. آقای David M. Beazley کتابی دارد بنام `Python Essential Reference (Fourth Edition)` که برای حرفه‌ای ها نوشته شده است. در این کتاب به صورتی جامع و کاربردی به زبان پایتون پرداخته شده است. حشو و زوائدی در کار نیست. با خواندن این کتاب من نکته‌های زیادی یاد گرفتم و همچنان آنرا به عنوان یک کتاب مرجع هنگام برنامه‌نویسی پایتون کنار دستم دارم و دائم به آن روجوع می‌کنم. در انتهای کتاب نکات پایتون ۳ نیز شرح داده شده است.

{:.center}
[![image not found](assets/pimg/python_essential_reference_4th_edition.jpg "Python Essential Reference 4th Edition")](http://www.goodreads.com/book/show/6666430-python-essential-reference)

من نسخه چاپی و اصل این کتاب را به زبان انگلیسی تهیه کرده‌ام ولی شاید تهیه نسخه دیجیتالی یا نسخه مناسب کتاب‌خوان‌های الکترونیکی ساده‌تر باشد (خرید کتاب اصل یا تهیه کپی بدون رضایت نویسنده بحث مفصلی است که از حوصله این نوشته کوتاه خارج است).
